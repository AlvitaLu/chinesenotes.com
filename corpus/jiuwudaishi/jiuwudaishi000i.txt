舊五代史　北宋
薛居正　等		
宋薛居正等奉敕撰。考晁公武《讀書志》云：「開寶中，詔修梁唐晉漢周書。盧多遜、扈蒙、張澹、李昉、劉兼、李穆、李九齡同修，宰相薛居正等監修。」《玉海》引《中興書目》云：開寶六年四月戊申，詔修五代史，七年閏十月甲子書成。凡百五十卷，目錄二卷。爲紀六十一、志十二、傳七十七。多據累朝實錄。及范質《五代通錄》爲稾本。其後歐陽修別撰《五代史記》七十五卷，藏於家，修沒後，官爲刊印，學者始不專習薛《史》，然二書猶竝行於世。至金章宗泰和七年，詔學官止用歐陽修史，於是薛史遂微。元明以來，罕有援引其書者，傳本亦漸就湮沒，惟明內府有之，見於《文淵閣書目》。故《永樂大典》多載其文，然割裂淆亂，已非居正等篇第之舊。恭逢聖朝右文稽古，網羅放佚，零縑斷簡，皆次第編摩。臣等謹就《永樂大典》各韻中所引薛《史》，甄錄條繫，排纂先後，檢其篇第，尚得十之八九，又考宋人書之徵引薛《史》者，每條採錄，以補其闕，遂得依原本卷數，勒成一編。晦而復彰，散而復聚，殆實有神物呵護，以待時而出者，遭逢之幸，洵非偶然也。歐陽修文章，遠出居正等上，其筆削體例，亦特謹嚴。然自宋時論二史者，卽互有所主。司馬光作《通鑑》，胡三省作《通鑑》註，皆專據薛《史》而不取歐《史》。沈括、洪邁、王應麟輩，爲一代博洽之士，其所著述，於薛歐二史。亦多兼採，而未嘗有所軒輊。蓋修所作，皆刊削舊史之文，意主斷制，不肯以紀載叢碎自貶其體，故其詞極工，而於情事或不能詳備。至居正等奉詔撰述，本在宋初，其時秉筆之臣，尚多逮事五代，見聞較近，紀傳皆首尾完具，可以徵信，故異同所在，較核事蹟，往往以此書爲證。雖其文體平弱，不免敍次煩宂之病，而遺聞瑣事，反藉以獲傳，實足爲考古者參稽之助。又歐《史》止述《司天》、《職方》二考，而諸志俱闕。凡禮樂職官之制度，選擧刑法之沿革，上承唐典，下開宋制者，一概無徵，亦不及薛《史》諸志，爲有裨於文獻。蓋二書繁簡，各有體裁，學識兼資，難於偏廢。昔修與宋祁所撰《新唐書》，事增文省，足以括劉昫舊書，而昫書仰荷皇上表章，今仍得列於正史，況是書文雖不及歐陽，而事蹟較備，又何可使隱沒不彰哉！謹考次舊文，釐爲梁書二十四卷、唐書五十卷、晉書二十四卷、漢書十一卷、周書二十二卷、世襲列傳二卷、僭僞列傳三卷、外國列傳二卷、志十二卷，共一百五十卷，別爲目錄二卷。而蒐羅排纂之意，則著於凡例，茲不贅列焉。