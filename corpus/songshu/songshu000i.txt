梁沈約撰。約事蹟具《梁書》本傳。約表上其書，謂：「本紀列傳，繕寫已畢，合志表七十卷……所撰諸志，須成續上。」今此書有紀志傳而無表，劉知幾《史通》謂此書「爲紀十、志三十、列傳六十，合百卷」，不言其有表。《隋書·經籍志》亦作《宋書》一百卷，與今本卷數符合，或唐以前，其表早佚，今本卷帙，出於後人所編次歟？以志序考之，稱凡損益前史諸志爲八門：曰律歷、曰禮、曰樂、曰天文、曰五行、曰符瑞、曰州郡、曰百官，是律歷未嘗分兩門，今本總目，題卷十一《志第一·志序》，卷十二《志第二·歷上》，卷十三《志第三·歷下》，而每卷細目作《志第一·律志序》、《志第二·歷上》、《志第三·歷下》，則出於後人編目，強爲分割，非約原本之舊次，此其明證矣。八志之中，惟《符瑞》實爲疣贅，《州郡》惟據《太康地志》及何承天、徐爰原本，於僑置剏立，併省分析，多不詳其年月，亦爲疎略。
至於《禮志》合郊祀、祭祀、朝會、輿服，總爲一門，以省支節；《樂志》詳述八音衆器及鼓吹鐃歌諸樂章，以存義訓，如《鐸舞曲》、《聖人制禮樂》篇，有聲而詞不可詳者，每一句爲一斷，以存其節奏，義例尤善。若其追述前代，晁公武《讀書志》雖以失於限斷爲譏，然班固《漢書》增載《地理》，上敍九州，創設《五行》，演明《鴻範》，推原溯本，事有前規，且魏晉竝皆短祚，宋承其後，歷時未久，多所因仍，約詳其沿革之由，未爲大失，亦未可遽用糾彈也。觀《徐爰傳》，述當時修史，議爲桓元等立傳，約則謂桓元、盧循等，身爲晉賊，非關後代；吳隱、謝混等，義止前朝，不宜濫入；劉毅、何無忌等，志在興復，情非造宋，竝爲刊除，歸之晉籍，其申明史例，又何嘗不謹嚴乎。

其書至北宋，已多散失，《崇文總目》謂闕《趙倫之傳》一卷，陳振孫《書錄解題》謂獨闕《到彥之傳》，今本卷四十六有《趙倫之王懿張邵傳》，惟《彥之傳》獨闕，與陳振孫所見本同。卷後有「臣穆」附記，謂此卷體同《南史》，傳末無論，疑非約書，其言良是，蓋宋初已闕此一卷，後人雜取《高氏小史》及《南史》以補之，取盈卷帙，然《南史》有《到彥之傳》，獨舍而不取，又《張邵傳》後，附見其兄子暢，直用《南史》之文，而不知此書卷五十九已有《張暢傳》，忘其重出，則補綴者之疎矣。「臣穆」當卽鄭穆，《宋史》有傳，嘉祐中嘗校勘《宋書》，其所考證，僅見此條，蓋重刊之時，削除偶賸，亦足見明以來之刊本，隨意竄改，多非古式云。