　　海內西南陬以北者。

　　貳負之臣曰危，危與貳負殺窫窳。帝乃梏之疏屬之山，桎其右足，反縛兩手與髮，繫之山上木。在開題西北。[1]

　　大澤方百里，群鳥所生及所解。在鴈門北。[2]

　　鴈門山，鴈出其閒。在高柳北。

　　高柳在代北。

　　后稷之葬，山水環之。在氐國西。

　　流黃酆氏之國，中方三百里。有塗四方，中有山。在后稷葬西。

　　流沙出鍾山，西行又南行昆侖之虛，西南入海黑水之山。

　　國在流沙中者埻端、璽蓉，在昆侖虛東南。一曰海內之郡，不為郡縣，在流沙中。[3]

　　國在流沙外者，大夏、豎沙、居繇、月支之國。

　　西胡白玉山在大夏東，蒼梧在白玉山西南，皆在流沙西，昆侖虛東南。昆侖山在西胡西，皆在西北。

　　海內昆侖之虛，在西北，帝之下都。昆侖之虛，方八百里，高萬仞。上有木禾，長五尋，大五圍。面有九井，以玉為檻。面有九門，門有開明獸守之，百神之所在。在八隅之巖，赤水之際，非仁羿莫能上岡之巖。

　　赤水出東南隅，以行其東北。西南流注南海厭火東。

　　河水出東北隅，以行其北，西南又入渤海，又出海外，即西而北，入禹所導積石山。

　　洋水、黑水出西北隅，以東，東行，又東北，南入海，羽民南。

　　弱水、青水出西南隅，以東，又北，又西南，過畢方鳥東。

　　昆侖南淵深三百仞。開明獸身大類虎而九首，皆人面，東嚮立昆侖上。

　　開明西有鳳皇、鸞鳥，皆戴蛇踐蛇，膺有赤蛇。

　　開明北有視肉、珠樹、文玉樹、玗琪樹、不死樹。鳳皇、鸞鳥皆戴瞂。又有離朱、木禾、柏樹、甘水、聖木曼兌，一曰挺木牙交。

　　開明東有巫彭、巫抵、巫陽、巫履、巫凡、巫相，夾窫窳之尸，皆操不死之藥以距之。窫窳者，蛇身人面，貳負臣所殺也。

　　服常樹，其上有三頭人，伺琅玕樹。

　　開明南有樹鳥，六首；蛟、蝮、蛇、蜼、豹、鳥秩樹，于表池樹木，誦鳥、鶽、視肉。

　　蛇巫之山，上有人操柸而東向立。一曰龜山。

　　西王母梯几而戴勝，其南有三青鳥，為西王母取食。在昆侖虛北。[4]

註釋
1 吳承志以為此節當在海內北經「有人曰大行伯」節上。
2 根據袁珂校注︰此節文字（連同以下二節），亦應在海內北經「宵明燭光」節之前，始與方位地望大致相符。
3 可參考袁珂校注之山海經；珂案︰「東胡」已下四節當移海外北經「舜妻登比氏」之後，海內東經「國在流沙中者埻瑞、璽荤」已下三節當移於此處。
4 可參考袁珂校注之山海經︰下卷卷首「蛇巫之山」及「西王母」二節，均當移於此節之後，說已見海內南經「匈奴」節注。


Chinese text: This work was published before January 1, 1923, and is in the
public domain worldwide because the author died at least 100 years ago.