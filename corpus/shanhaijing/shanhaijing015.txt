海內東經
　　海內東北陬以南者。

　　鉅燕在東北陬。

　　蓋國在鉅燕南，倭北。倭屬燕。　　朝鮮在列陽東，海北山南。列陽屬燕。

　　　列姑射在海河州中。[1][2]

　　雷澤中有雷神，龍身而人頭，鼓其腹。在吳西。[3]

　　都州在海中。一曰郁州。

　　琅邪臺在渤海閒，琅邪之東。其北有山。一曰在海閒。

　　韓鴈在海中，都州南。

　　始鳩在海中，轅厲南。

　　會稽山在大楚南。

　　岷三江：首江出汶山，北江曼山，南江出高山。高山在都，西入海，在長州南。

　　淅江出三天子，都在東，在閩西北，入海，餘暨南。

　　廬江出三天子，都入江，彭澤西，一曰天子鄣。

　　淮水出餘山，餘山在朝陽東，義鄉西，入海，淮浦北。

　　湘水出舜葬東南陬，西環之，入洞庭下，一曰東南西澤。

　　漢水出鮒魚之山，帝顓頊葬于陽，九嬪葬于陰，四蛇衛之。

　　濛水出漢陽，西入江，聶陽西。

　　溫水出崆峒山，在臨汾，南入灑，華陽北。

　　潁水出少室，少室山在雍氏，南入淮，西鄢北。一曰緱氏。

　　汝水出天息山，在梁勉鄉，西南入淮，極西北。一曰淮在期思北。

　　涇水出長城北山，山在郁致，長垣北，北入謂戲北。

　　渭水出烏鼠同穴山，東注河，入華陰北。

　　白水出蜀，而東南注江。入江州城下。

　　沅水山出象郡，鐔城西。入東注江，入下雋西，合洞庭中。

　　贑水出聶都東山，東北注江，入彭澤。

　　西泗水出吳東北而南、西南，過湖陵西而東南，注東海，入淮陰北。

　　鬱水出象郡而西南，注南海，入須陵東南。

　　肆水出臨晉，西南而東南注海，入番隅西。

　　潢水出桂陽西北山，東南注肆水，入敦浦西。

　　洛水出洛西山，東北注河，入成臯之西。

　　汾水出上窳北，而西南注河，入皮氏南。

　　沁水出井陘山東，東南注河，入懷東南。

　　濟水出共山南東丘，絕鉅鹿澤，注渤海，入齊琅槐東北。

http://ctext.org/library.pl?if=gb&file=56661&by_title=%E5%B1%B1%E6%B5%B7%E7%BB%8F&page=63

　　潦水出衛臯東【〈出塞外衛臯山。玄莬高句驪縣有潦山，小潦水所出西河注大潦，音遼〉】，東南注渤海，入遼陽【〈潦陽縣屬潦東〉】。

　　虖沲水出晉陽城南，而西至陽曲北，而東注渤海【〈經河間樂城，東北注渤海也。晉陽、陽曲縣皆屬太原〉】，入越章武北【〈章武，郡名〉】。

　　漳水出山陽東，東注渤海，入章武南【〈新城汴陰縣縣酉有漳水〉】。　　　　

姑射國在海中，屬列姑射，西南，山環之。

　　大蟹在海中。

　　陵魚人面，手足，魚身，在海中。

　　大鯾居海中。

　　明組邑居海中。

　　蓬萊山在海中。

　　大人之市在海中。[4]　　　　　　　　　　　　

　　建平元年四月丙戌，待詔太常屬臣望校治，侍中光祿勳臣龔、侍中奉車都尉光祿大夫臣秀領主省。[5]

註釋
1 根據袁珂校注︰「國在流沙中者埻端……昆侖山在西胡西，皆在西北。」等節應在海內西經「流沙出鍾山」此節之後。
2 吳承志山海經地理今釋卷六云：「……海內北經「蓋國」下九節當在海內東經「鉅燕在東北陬」之後，「蓋國在鉅燕南」即蒙上「鉅燕」之文，而朝鮮蓬萊並在東海，亦灼然可信也。海內東經「國在流沙」下三節當在海內西經「流沙出鍾山」節之後，上言流沙，故接敘中外諸國；下言昆侖墟昆侖山，故繼以「海內昆侖之墟在西北」。脈絡連貫，更無可疑。不知何時三簡互誤，遂致文理斷續，地望乖違。今移而正之，竟似天衣無縫。』詳審經文，顧說自近。」珂案：經文簡策，確多紊亂，吳顧之說甚精，足供參考，並詳各卷本節。
3 吳承志山海經地理今釋卷六云︰「雷澤中有雷神」節當在此節之後，說見該節注。
4 根據袁珂校注︰此節及以下九節均應移海內東經「鉅燕在東北陬」之後。
5 此節前或有「岷三江：首大江出汶山，北江出曼山，南江出高山。高山在城都西。入海，在長州南。浙江出三天子都，在其東。在閩西北，入海，餘暨南。廬江出三天子都，入江，彭澤西。一曰天子鄣。淮水出餘山，餘山在朝陽東，義鄉西，入海，淮浦北。湘水出舜葬東南陬，西環之。入洞庭下。一曰東南西澤。漢水出鮒魚之山，帝顓頊葬于陽，九嬪葬于陰，四蛇衛之。濛水出漢陽西，入江，聶陽西。溫水出崆峒，崆峒山在臨汾南，入河，華陽北。潁水出少室，少室山在雍氏南，入淮西鄢北。一曰緱氏。汝水出天息山，在梁勉鄉西南，入淮極西北。一曰淮在期思北。涇水出長城北山，山在郁郅長垣北，北入渭，戲北。渭水出鳥鼠同穴山，東注河，入華陰北。白水出蜀，而東南注江，入江州城下。沅水山出象郡鐔城西，入東注江，入下雋西，合洞庭中。贛水出聶都東山，東北注江，入彭澤西。泗水出吳東北而南，西南過湖陵西，而東南注東海，入淮陰北。鬱水出象郡，而西南注南海，入須陵東南。肄水出臨晉西南，而東南注海，入番禺西。潢水出桂陽西北山，東南注肄水，入敦浦西。洛水出洛西山，東北注河，入成皋之西。汾水出上窳北，而西南注河，入皮氏南。沁水出井陘山東，東南注河，入懷東南。濟水出共山南東丘，絕鉅鹿澤，注渤海，入齊琅槐東北。潦水出衛皋東，東南注渤海，入潦陽。虖沱水出晉陽城南，而西至陽曲北，而東注渤海，入越章武北。漳水出山陽東，東注渤海，入章武南。」一段。


Chinese text: This work was published before January 1, 1923, and is in the
public domain worldwide because the author died at least 100 years ago.