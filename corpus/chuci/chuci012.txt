桂樹叢生兮山之幽，偃謇連卷兮枝相繚。
山氣隴嵷兮石嵯峨，谿谷嶄巖兮水曾波。
蝯狖群嘯兮虎豹嗥，攀援桂枝兮聊淹留。
王孫遊兮不歸，春草生兮萋萋。
歲暮兮不自聊，蟪蛄鳴兮啾啾。
坱兮軋，山曲岪，心淹留兮洞荒忽。
罔兮沕，憭兮慄。
虎豹岤，叢薄深林兮人上慄。
嶔崟碕礒兮硱磈磳硊。
樹輪相糾兮林木茇𩨒。
青莎雜樹兮薠草靃靡。
白鹿麕麚兮或騰或倚。
狀貌崟崟兮峨峨，淒淒兮漇漇。
獮猴兮熊羆，慕類兮以悲，攀援桂枝兮聊淹留。
虎豹鬥兮熊羆咆，禽獸駭兮亡其曹。
王孫兮歸來，山中兮不可以久留。


Chinese text: This work was published before January 1, 1923, and is in the public domain worldwide because the author died at least 100 years ago.