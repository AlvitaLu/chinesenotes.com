陳書
作者：姚思廉　唐		
唐姚思廉奉敕撰。劉知幾《史通》謂貞觀初思廉「奉詔撰成二史……彌歷九載，方始畢功」。而曾鞏《校上序》謂姚察錄梁陳之事，其書「未就……屬子思廉繼其業……武德五年……思廉受詔爲《陳書》……貞觀三年……論撰於祕書內省，十年正月壬子，始上之。」是思廉編輯之功，固不止於九載矣。知幾又謂：「陳史，初有顧野王、傅縡各爲撰史學士……太建初，中書郞陸瓊續撰諸篇……姚察就加删改。」是察之修史，實兼採三家。考《隋書·經籍志》有顧野王《陳書》三卷、傅縡《陳書》三卷、陸瓊《陳書》四十二卷，殆卽察所據之本。而思廉爲《傅縡陸瓊傳》詳述撰著，獨不言其修史篇第，殊爲疎略；至《顧野王傳》，稱其撰國史紀傳二百卷，與《隋志》卷帙不符，則疑《隋志》舛譌，思廉所記，得其眞也。《察傳》見二十七卷，載其撰梁陳二史事甚詳，是書爲奉詔所修，不同私撰，故不用序傳之例，無庸以變古爲嫌。惟察陳亡入隋，爲祕書丞北絳郡開國公，與同時江總、袁憲諸人，竝稽首新朝，歷踐華秩，而仍列傳於《陳書》，揆以史例，失限斷矣。且江總何人，乃取與其父合傳，尤屬自汚，觀李商隱贈杜牧詩，有「前身應是梁江總」句，乃借以相譽，豈總之爲人，唐時尚未論定耶？書中惟二卷、三卷題「陳吏部尚書姚察」，他卷則俱稱「史臣」，蓋察先纂《梁書》，此書僅成二卷，其餘皆思廉所補撰，今讀其列傳，體例秩然，出於一手，不似《梁書》之參差，亦以此也；惟其中記傳年月，閒有牴牾，不能不謂之疵累，然諸史皆然，亦不能獨責此書矣。