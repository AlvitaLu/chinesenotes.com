〈師古曰：「但次古人而不表今人者，其書未畢故也。」〉

自書契之作，先民可得而聞者，經傳所稱，唐虞以上，帝王有號謚。輔佐不可得而稱矣，[1]而諸子頗言之，雖不考虖孔氏，然猶著在篇籍，歸乎顯善昭惡，勸戒後人，故博采焉。孔子曰：「若聖與仁，則吾豈敢？」[2]又曰：「何事於仁，必也聖乎！」[3]「未知，焉得仁？」[4]「生而知之者，上也；學而知之者，又其次也；困而不學，民斯為下矣。」[5]又曰：「中人以上，可以語上也。」[6]「唯上智與下愚不移。」[7]傳曰：譬如堯舜，禹、稷、禼與之為善則行，[8]鮌、讙兜欲與為惡則誅。[9]可與為善，不可與為惡，是謂上智。桀紂，龍逢、比干欲與之為善則誅，[10]于莘、崇侯與之為惡則行。[11]可與為惡，不可與為善，是謂下愚。齊桓公，管仲相之則霸，竪貂輔之則亂。[12]可與為善，可與為惡，是謂中人。因茲以列九等之序，究極經傳，繼世相次，緫備古今之略要云。

〈張晏曰：「老子玄默，仲尼所師，雖不在聖，要為大賢，文伯之母達於禮典，動為聖人所歎，言為後世所則，而在第四。田單以即墨孤城復強齊之大，魯連之博通，忽於榮利，藺子申威秦王，退讓廉頗，乃在第五。大姬巫怪，好祭鬼神，陳人化之，國多淫祀，寺人孟子違於大雅，以保其身，旣被宮刑，怨刺而作，乃在第三。嫪毐上烝，昬亂禮度，惡不忍聞，乃在第七。其餘差違紛錯不少，略舉揚較，以起失謬。獨馳騖於數千歲之中，旁觀諸子，事業未究，而尋遇竇氏之難，使之然乎？」師古曰：「六家之論，輕重不同；百行所存，趣拾難壹。張氏輒申所見，掎摭班史，然其所論，又自差錯。且年代乆遠，墳典隟亡，學者舛駮，師論分異，是以表載古人名氏，或與諸書不同。今則特有發明，用暢厥旨。自女媧以下，帝鴻以前，諸子傳記，互有舛駮，敘說不同，無所取正，大要知其古帝之號而已。諸人士見於史傳，彰灼可知者，無待解釋，其間幽昧者，時復及焉。」〉

[table not included]


Chinese text: This work was published before January 1, 1923, and is in the
public domain worldwide because the author died at least 100 years ago.
